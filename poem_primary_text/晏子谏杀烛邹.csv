晏子谏杀烛邹,两汉：刘向,齐景公好弋，使烛邹主鸟而亡之。公怒，诏吏欲杀之。晏子曰：“烛邹有罪三，请数之以其罪杀之。”公曰：“可。”于是召而数之公前，曰：“烛邹，汝为吾君主鸟而亡之，是罪一也；使吾君以鸟之故杀人，是罪二也；使诸侯闻之以吾君重鸟而轻士，是罪三也。数烛邹罪已毕，请杀之。”公曰：“勿杀！寡人闻命矣。”
